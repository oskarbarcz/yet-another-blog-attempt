---
title: "hello, world"
excerpt: |
  Witaj na moim blogu, miejscu na refleksje o technologii, człowieku i tym, jak jedno zmienia drugie.
date: 2026-01-01
readTime: "5 min"
tags:
  - hello
  - world
coverUrl: "https://miro.medium.com/1*veRna0Vbw1_4OUnzW9rSzA.jpeg"
---

Dobry wieczór. To mój nowy blog.

Zawodowo jestem liderem zespołów w obszarze IT oraz architektem oprogramowania, który z pasją łączy świat
komercyjnych innowacji z technologią w służbie społeczeństwu.

## Motywacja

Jestem z rocznika 99', a więc krańcową "_zetką_", osobą urodzoną w czasach, gdzie pierwsze lata mojego dzieciństwa
były całkowicie offline. Gdy wraz z rozwojem i dojrzewaniem korzystałem już w sieci - byłem nią szczerze zachwycony.
Zachwyt ten w pewnym sensie utrzymuję do dzisiaj i stanowi on jedno z głównych źródeł mojej motywacji.

Sieć dzisiaj to nie tylko śmieszny content, ale przede wszystkim drugi świat. Programowanie w niej to język, w którym
komunikujemy się z użytkownikiem, drugą osobą. Każda decyzja projektowa, każda linijka kodu, każdy kompromis to odbicie
naszych wartości. Z wiekiem coraz bardziej interesuje mnie nie to, jak ludzie tworzyli technologię, bo to jest całkiem
proste, mechaniczne i wręcz mainstreamowe - ale to jak technologia zmienia ludzi.

Mam prostą motywację - chcę pisać rzeczy, które są według mnie warte przeczytania. Internet puchnie od _AI slop_, w
tempie którego nie potrafimy powstrzymać. Gwałtowne działania sieci społecznościowych nie dają mi sensownej platformy do
tworzenia treści i dzielenia się nią: nie chcę się wpisywać w ramy nadętych postów na LinkedIn które czasem muszę
popełnić czy Medium, w którym dziennie pojawiają się setki tysięcy tekstów generowanych przez algorytmy, które potrafią
pięknie mówić o niczym lub opisywać funkcje Photoshopa, które właśnie wyhalucynował jakiś nowy model językowy.
**Nie będę w tym uczestniczyć.**

**Obiecuję na tym blogu ani razu nie użyć bezpośrednio modelu językowego do pisania tekstu.** Jeżeli nie czuję, że warto
poświęcić trochę energii na to, by go napisać, szaleństwem byłoby udawać, że te teksty mogą być wartościowe podsyłając
je komuś do przeczytania. Zamierzam korzystać z pewnych narzędzi AI: po to, żeby szybciej dotrzeć do informacji,
przeanalizować dane, znaleźć ciekawe źródła. Prawdziwe pisanie to dla mnie proces czysto ludzki i takim zamierzam go
zachować.

**Nie planuję też kalendarzowej częstotliwości wydawania nowych treści.** Na pewno może czasem pojawi się kilka wpisów w
krótkim czasie, a potem przez miesiąc będzie cisza - i to jest dla mnie jedyne naturalne rozwiązanie. Pisanie jest dla
mnie być przestrzenią do myślenia, a nie kolejnym obowiązkiem na liście zadań. W świecie, w którym każda kolejna
aplikacja próbuje zmusić mnie do „ciągłości”, ja pozwalam sobie na oddech.

## Tematyka

Najczęściej – o technologii. Rzadziej o niej samej, ponieważ uważam że dużo mądrzejsze ode mnie osoby napisały mnóstwo
wysokiej jakości treści dotychczas. Pracuję w środowisku tak skomplikowanym domenowo, że większość tej wiedzy byłaby
po prostu dedykowana dla kilku osób, które znam osobiście. Częściej będę pisać o tym, jak technologia wpływa na
społeczeństwo i nasze życie. Czasem to będą konkretne przypadki z pracy, Fundacji, czasu wolnego, czasem refleksje nad
szerszymi trendami czy tematy stricte światopoglądowe. Uniknę na pewno bezpośredniego tematu polityki - są mądrzejsi
ludzie ode mnie oraz ci, którzy już wystarczająco chcą mieć monopol na te treści.

Oprócz tego będę pisać o moich podróżach, wystąpieniach publicznych, prezentacjach, warszatatach i doświadczeniach z
różnych miejsc, które w jakiś sposób coś mi uświadomiły lub jakoś połączyły kropki.. Lubię łączyć fakty z wrażeniami -
opisywać to, co techniczne, ale przez pryzmat emocji, ludzi i kontekstu danej sytuacji. Lubię wychodzić ze strefy
komfortu, szukać konsekwencji i jej braku.

## Technologia

Ten blog powstawał 10 lat.

Bynajmniej nie dlatego, że jest to trudne technicznie. Nie. Wręcz przeciwnie: bo bloga
dzisiaj może mieć każdy, a ja nie jestem każdy. Ten blog miał być wyjątkowy. Miał być technologicznie doskonały.
Perfekcyjnie zaprojektowany od zera, z własnym CMS-em, systemem komentarzy, modelami treści i dopieszczonym CI/CD.
Wszystko miało być maksymalnie „moje” - linijka po linijce. Brzmi absurdalnie i juniorsko, wiem. Sam wpadłem w podziw
jak bardzo jest to ślepe podejście. W pracy tłumaczę wszystkim frazy typu _better done than perfect_, a jak przychodzi
do zrobienia sobie prostego bloga to nie potrafiłem tego zrozumieć. Myślę, że mój dotychczasowy sposób myślenia jest
poniekąd uzasadniony: po prostu łączę z tym, co tworzę dużą wartość emocjonalną, więc skupiam się bardziej na zrobieniu
czegoś dobrze, niż sprawdzeniu kalendarza, że lata mijają a bloga nie ma.

Blog ma być prosty, ma działać, powinien być przyjazny dla czytelnika. I ładny, musi być ładny - wtedy łatwiej mi będzie
się zabrać za tworzenie tekstu. Finalny stack to **React**, **Astro** i komponenty **Flowbite**, a więc rendering
statyczny. Jako hosting wykorzystuję **GitHub Pages**, tutaj priorytet to po prostu cena: mam awersję do rozwiązań
subskrypcyjnych.

Ten blog jest prosty, ale w pełni mój — i o to właśnie chodziło. Jego kod jest publicznie dostępny na GitHub, i możecie
go zobaczyć [**o tutaj**](https://github.com/oskarbarcz/yet-another-blog-attempt).

**Dzięki, że tu zajrzałeś.** Jeśli coś z tego, co napisałem, zostanie z Tobą, choć na chwilę — to już wystarczający
powód, żeby pisać dalej. Do zobaczenia w kolejnych artykułach!
