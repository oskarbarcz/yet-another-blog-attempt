---
title: "hello, world"
excerpt: |
  Witaj na moim blogu, miejscu refleksji o technologii, człowieku i tym, jak jedno zmienia drugie.
date: 2026-01-01
readTime: "5 min"
tags:
  - hello
  - world
keywords:
  - powitanie
  - blog osobisty
  - technologia i społeczeństwo
  - programowanie
  - cyfrowy ogród
  - Oskar Barcz
coverUrl: "https://miro.medium.com/1*veRna0Vbw1_4OUnzW9rSzA.jpeg"
---

Dobry wieczór. To mój nowy blog.

Zawodowo jestem liderem zespołów w obszarze IT oraz architektem oprogramowania, który z pasją łączy świat
komercyjnych innowacji z technologią w służbie społeczeństwu.

## Motywacja

Jestem z rocznika 99', a więc krańcową "_zetką_", osobą urodzoną w czasach, gdzie pierwsze lata mojego dzieciństwa
były całkowicie offline. Bez sieci, bez kontaktu ze znajomymi inaczej niż face-to-face. Wraz z biegiem czasu, równoległą
popularyzacją sieci oraz urządzeń z internetem _2G_ / _3G_, korzystałem już płynnie z dobrodziejstw i zła internetu.
Byłem nim szczerze zachwycony. Zachwyt ten w pewnym sensie utrzymuję do dzisiaj i stanowi on jedno z głównych źródeł
mojej motywacji do działania. Jestem pierwszym pokoleniem, które początku kariery mogło pracować zdalnie, w internecie.

Internet dzisiaj to nie tylko śmieszny content, ale przede wszystkim drugi świat. Świat pełen kolorowych treści,
lustrzane i cukierkowo-brunatne odbicie rzeczywistości. Zacząłem "programować" w wieku jakoś siedmiu lat - o ile proste
skrypty `.bat` wyłączające na złość nauczycielom szkolne komputery można już nazwać programowaniem.

No właśnie, programowanie. Zlepianie w całość kolorowych literek, tak aby osiągnąć jakiś efekt. Magiczna umiejętność,
która przez długi czas w moim otoczeniu powodowała zachwyt lub irytację innych - w zależności od tego, czy chciałem
komuś zaimponować, czy dokuczyć (nadal uważam zdalne wyłączanie komputerów w szkole podstawowej za prześmieszny objaw
buntu).

Dzisiaj na sieć patrzę z zupełnie innej perspektywy. Każda decyzja projektowa, każda linijka kodu, każdy kompromis to
odbicie naszych wartości, stresu, emocji. Z wiekiem coraz bardziej interesuje mnie nie to, jak ludzie tworzyli
technologię, bo to jest całkiem proste, mechaniczne i wręcz _mainstreamowe_ - ale to jak technologia zmienia ludzi.

Mam wydaje mi się prostą motywację - chcę pisać rzeczy, które są według mnie warte poświęcenia czasu. Internet puchnie
od _AI slop_, w tempie którego nie potrafimy powstrzymać. Agresywne algorytmy popularnych sieci społecznościowych już
dawno nie są dla nas miejscem do zdobywania zasięgu, lecz zamknęły nas w byciu grzecznym dawcą naszych najcenniejszych
danych. To nie jednak dane są dzisiaj najcenniejsze.

**Najcenniejsze okazało się nasze skupienie.** W świecie pełnym _rolek_, _reelsów_, _stories_ - jak tego nie nazywają
najwięksi giganci działania sieci społecznościowych, nie uda nam się zdobyć popularności, jeżeli nie wyrobimy się z
przekazaniem naszej wiadomości w kilkadziesiąt sekund, stosując coraz to gorsze praktyki. _Click bait?_ To nic w
porównaniu z tym jaki bałagan robi w naszej głowie content błyskawiczny. W tych warunkach nie da się tworzyć moim
zdaniem wartościowych treści. Nie chcę się wpisywać w ramy nadętych postów na _LinkedIn_ które czasem muszę
popełnić czy _Medium_, w którym dziennie pojawiają się setki tysięcy tekstów generowanych przez duże modele językowe.
One doskonale potrafią pisać o niczym lub opisywać funkcje Photoshopa, które właśnie wyhalucynował jakiś nowy model
językowy. **Nie chcę dokładać swojej cegiełki do tego, nie chcę w tym uczestniczyć.**

**Obiecuję więc na tym blogu ani razu nie użyć bezpośrednio modelu językowego do pisania tekstu.** Jeżeli nie czuję, że
warto poświęcić trochę energii na to, by coś napisać, szaleństwem byłoby oczekiwać, że ktoś będzie chciał to
przeczytać! Uważam, że te teksty mogą być wartościowe tylko wtedy gdy nie da się ich streścić jedynie do podpunktów,
jedynie do _prompta_. **Będę korzystać z wybranych narzędzi AI:** po to, żeby szybciej dotrzeć do informacji,
przeanalizować dane, znaleźć ciekawe źródła. Prawdziwe pisanie jednak to dla mnie proces czysto ludzki i takim zamierzam
go zachować.

**Nie planuję kalendarzowej częstotliwości wydawania nowych treści.** Na pewno czasem pojawi się kilka wpisów w krótkim
czasie, a potem przez miesiąc będzie cisza - i to jest dla mnie jedyne naturalne podejście. Chcę, by pisanie było dla
mnie przestrzenią do myślenia, a nie kolejnym obowiązkiem na liście zadań. W świecie, w którym każda kolejna aplikacja
próbuje zmusić mnie do „ciągłości” albo sprzedać mi kolejną "automatyzację AI", ja pozwalam sobie na oddech.

## Tematyka

Najczęściej - będę pisać o technologii. Rzadziej o niej samej, ponieważ uważam, że dużo mądrzejsze ode mnie osoby
napisały ogrom wysokiej jakości treści dotychczas. Pracuję w środowisku tak skomplikowanym domenowo, że większość tej
wiedzy byłaby po prostu dedykowana dla kilku osób, które znam osobiście. Częściej będę pisać o tym, jak technologia
wpływa na społeczeństwo i nasze życie. Czasem to będą konkretne przypadki z pracy, Fundacji, czasu wolnego, czasem
refleksje nad szerszymi trendami czy tematy stricte światopoglądowe. Uniknę na pewno bezpośredniego tematu polityki -
są mądrzejsi ludzie ode mnie oraz tacy, którzy już wystarczająco chcą mieć monopol na te treści.

Oprócz tego będę pisać o moich podróżach, wystąpieniach publicznych, prezentacjach, warszatatach i doświadczeniach z
różnych miejsc, które w jakiś sposób coś mi uświadomiły lub jakoś połączyły kropki. Lubię łączyć fakty z wrażeniami -
opisywać to, co techniczne, ale przez pryzmat emocji, ludzi i kontekstu danej sytuacji. Lubię wychodzić ze strefy
komfortu, szukać konsekwencji i jej braku.

## Technologia

Ten blog powstawał 10 lat.

Bynajmniej nie dlatego, że jest to trudne technicznie. Nie. Wręcz przeciwnie: bo bloga dzisiaj może mieć każdy. Ten blog
miał być wyjątkowy. Miał być technologicznie doskonały. Perfekcyjnie zaprojektowany od zera, z własnym CMS-em, systemem
komentarzy, modelami treści i dopieszczonym CI/CD. Wszystko miało być maksymalnie „moje” - linijka po linijce. Brzmi
absurdalnie niedojrzale jak na kogoś z moim doświadczeniem, wiem. Sam wpadłem w podziw, że mogę żyć w tak podwójnych
standardach! W pracy tłumaczę wszystkim frazy typu _better done than perfect_, a jak przychodzi do zrobienia sobie
prostego bloga to nie potrafiłem tego zrozumieć. Myślę, że mój dotychczasowy sposób myślenia był poniekąd uzasadniony:
po prostu łączę z tym, co tworzę dużą wartość emocjonalną, więc skupiam się bardziej na zrobieniu czegoś dobrze, niż
sprawdzeniu kalendarza, że lata mijają a bloga nie ma.

Blog ma być prosty, ma działać, powinien być przyjazny dla czytelnika. I ładny, musi być ładny - wtedy łatwiej mi będzie
się zabrać za tworzenie tekstu. Finalny stack to **React**, **Astro** i komponenty **Flowbite**, a więc rendering
statyczny. Jako hosting wykorzystuję **GitHub Pages**, tutaj priorytet to po prostu cena: mam awersję do rozwiązań
subskrypcyjnych.

Ten blog jest prosty, ale w pełni mój — i o to właśnie chodziło. Jego kod jest publicznie dostępny na GitHub, i możecie
go zobaczyć [**o tutaj**](https://github.com/oskarbarcz/yet-another-blog-attempt). Jeżeli macie jakieś sugestie - w kilku miejscach na tej stronie znajdziecie sposób jak
się ze mną skontaktować.

**Dzięki, że tu zajrzałeś/aś.** Jeśli coś z tego, co napisałem, zostanie z Tobą, choć na chwilę — to już wystarczający
powód, żeby pisać dalej. Do zobaczenia w kolejnych artykułach!
